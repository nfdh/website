<h1>Raskenmerken Schoonebeeker</h1>
<p><img src="/assets/raskenmerken_schoonebeeker_1.jpg" class="img1" />
    De Schoonebeeker is het grootste heideschaap in Nederland. Kenmerkend is de hoogbenigheid en de lengte in de romp. Het beenwerk is sterk en droog, ook rond de gewrichten (pezig). De ruglijn is lang en recht. Beide geslachten zijn ongehoornd en vertonen een zogenaamde Romeinse neus. De kop is lang en smal met een enigszins brede muil. De oren zijn groot en hoog aan de kop geplaatst. Ze staan iets opzij en zijn naar attent voren gericht.</p>
<p>De kop- en pootbeharing is kort en glanzend. Kop en poten zijn vrij van wol. De staart is bewold en reikt tot beneden de hak. De hals is lang en de kop wordt hoog gedragen.</p>
<p><img src="/assets/raskenmerken_schoonebeeker_2.jpg" class="img2" />
    De Schoonebeeker stelt weinig eisen aan haar leefomgeving en staat dicht bij de natuur. Het karakter is vertrouwelijk. Indien de voeding uitsluitend bestaat uit sobere gewassen met een minimale voedingswaarde is enige hoogwaardige bijvoedering wenselijk.</p>
<p>De dieren worden vrijwel altijd geboren met scherpe lichtdonker contrasten. Alle kleuren en aftekeningen zijn mogelijk, waaronder smodde, bont, donkervos, wit, zwartbont, zwartbles en zwart. Op kop en poten blijven deze kleuren zichtbaar als de dieren ouder worden. De vachtkleur is grauwwit of zwart. Soms zijn donker gekleurde vlakken in de uitgegroeide wol zichtbaar. Vaak zijn de kraag en de slab donkerder dan de rest van de vacht. Aan de kleur of aftekening wordt verder geen waarde toegekend.</p>
<p><img src="/assets/raskenmerken_schoonebeeker_3.jpg" class="img3" />
    Een weinig voorkomende kleurslag is lichtvos. De bonte variant (lichtvos met wit) wordt gemengd vos genoemd. Schoonbeeekers in deze warm-oranje tint blijven vaak iets kleiner en ranker dan hun leeftijdsgenoten en worden Ommertjes genoemd. De legende wil dat deze kleurvariant vroeger speciaal gefokt werd in de omgeving van de Overijsselse plaats Ommen, maar harde bewijzen hiervoor zijn er niet. Ommertjes moeten het vaak afleggen tegen hun andersgekleurde leeftijdsgenoten als het aankomt op de beoordeling van hun exterieurkwaliteiten. Maar vanwege hun zeldzaamheid en historische achtergrond zijn Ommertjes beslist de moeite waard om bewaard te blijven in de Schoonebeekerpopulatie.</p>
<p>Ooien werpen vaak eenlingen, maar tweelingen vormen zeker geen uitzondering. Normaliter verlopen geboortes probleemloos en is de moederzorg uitstekend te noemen. Bij een stabiele sobere voeding kan het lichaamsgewicht van ooien oplopen tot circa 50 kg en dat van de rammen tot circa 80 kg. Dit is mede afhankelijk van de wijze waarop ze gehouden worden.</p>