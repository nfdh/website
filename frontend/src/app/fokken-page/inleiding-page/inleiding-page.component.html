<h1>Fokken</h1>
<p>De Nederlandse Fokkersvereniging het Drents Heideschaap heeft tot doel de instandhouding en fokkerij van het oude type Drents Heideschaap en de Schoonebeeker te bevorderen. Bij de oprichting in 1985 was de situatie weinig rooskleurig. Slechts een relatief klein aantal dieren van het ras Drents Heideschaap kon als raszuiver bestempeld worden. Er waren veel kruisingen met Schoonebeekers en andere rassen aanwezig en vrijwel nergens werd aan enige gerichte vorm van fokregistratie gedaan. Ook het tweede uit de provincie Drente afkomstige Heideschaap, de Schoonebeeker, werd enige jaren later in de vereniging opgenomen omdat het ras bijna op uitsterven stond.</p>
<p>Uit de beperkte groep Drentse Heideschapen, die bij particuliere hobby schapenhouders liepen, werden in eerste instantie door selectie dieren uitgezocht die het meest voldeden aan de destijds opgestelde standaard. Later zijn ook de meeste grote kuddes lid geworden van de vereniging. Met de uitgeselecteerde dieren werd "raszuiver" gefokt teneinde de fokbasis te verbreden en de kwaliteit op een hoger plan te brengen.</p>
<p>De zichtbare invloed van andere rassen in de Drent en Schoonebeeker uit zich o.a. vaak in te forse, grove Drenten en in vlakke neusbenen bij Schoonebeekers. Dit komt met enige regelmaat nog steeds in de nafok tot uiting. Door middel van <a routerLink="../keuringen">huiskeuringen</a> a worden de dieren op hun uiterlijk beoordeeld en worden alleen die schapen goedgekeurd die voldoen aan de rasstandaard. Alle schapen met ongewenste kenmerken zoals erfelijke gebreken, zichtbare rasonzuiverheid en tekortkomingen in exterieur worden uitgeselecteerd en derhalve afgekeurd.</p>
<p>
    Alle afspraken over het fokken en het stamboekbeheer zijn vastgelegd in het <a href="/assets/fok_en_stamboekregelement.pdf" target="_blank">Fok- en stamboekregelement (PDF)</a>.
</p>